ECht daden si na SANGHERS dod.
Die van YSRAHEL sonde grod.
Ende god lietse dvinghen dan.
JABIN den coninc van CHANAAN.
Die in HASOR conincg was.
Sijn marscap was SISARAS.
Dese hadde tfolc .xx. iaer.
Jn bedvanghe harde suaer.
Doe riepsi vp gode met sinne.
Tien tiden was eene profetinne.
Hiet DELBORA woende in EFFRAYM.
So riep BALACH van NEPTALIM.
Haren man ende seide god.
Die ghebiet di dit ghebod.
Leet te MONTABOR dijn erre.
Ende sette di daer ter werre.
.xx.dusent nem metti man.
Van ZABULON ende van NEPTALIM dan.
God sal di gheuen sekerlike.
Dar bi dat FISON loept die beke.
Jn dine hande CISARAS.
BARACH sprac in doe niet das.
Du ne wils selue met mi varen.
Jc doe sprac DELBORA tewaren.
Mar een wijf sal hebben die ere.
SISARAS quam die mere.
Dat dat erre ware in porre.
Ten berghe ward van TABORRE.
Hi versaemde haestelike.
Tote CISON bi der beke.
.ccc.dusent ghewapinder man.
Ende .x.dusent ridders der an.
Ende .ix.ondert waghenen die sniden.
Met sickelen an beden siden.
Ende andre waghene wien soes wondert.
Met hem .xxi.hondert.
DELBORA seide te BARACH.
Ganc neder vp desen dach.
Sal di god gheuen CISARAS.
Hi daelde ende al dat met hem was.
Ende DELBORA stond ende bat.
Vp den bercg in eere stad.
God gaf CISARASE eenen vaer.
Enten sinen die waren daer.
Wint. ende haghel. ende reghen.
Ende blexemen volghen hem der ieghen.
So dat die slringhen entie boghen.
Hem no cleen no grod ne doghen.
Sulc viel van waghene sulc vp parde.
Die word vertorden dar vp derde.
Dus dedem al terre ter vlucht.
CISARAS vlo dor die vrucht.
Aldaer HABER CINEUS.
Wonde. ende sijn wijf was in huvs.
HABER was comen van IERICO.
Ende was daer ghegoet also.
Onder tfolc van YSRAHEL.
ABERS wijf die hiet IAGHEL.
Hi hadde vrede met IABIN.
CISARAS die vlo dar in.
Ende bat dat men daer decken soude.
Oec seidi dat hi drinken woude.
So gaf hem melc ende hi sliep vaste.
Doe dursloech soe haren gaste.
Bede de slape ende nagheldene daer.
Jeghen derde dat was waer.
Met eenen yserine naghele.
IABEL betekent die baghele.
Ende die scone maghet MARIE.
CISARAS ende sine partie.
Dats LUCIFER ende sine scare.
Die verwonnen sijn bi hare.
Die naghel mach bedieden mede.
Den slotel hare reinichede.
Dar soe den duvel bi verwan.
Die melc die IAGHEL gaf den man.
Dat es IHESUS menscelichede.
Die LUCIFERE bedroech mede.
Den amer dar soe mede sloech.
Ghelijct den cruce ghenoech.
Bi MARIEN reinichede.
Ende bi IHESUS menscelichede.
Ende bi den cruce es openbare.
Ghesconfiert al des duuels scare.
DAer na saen so quam BARACH.
JAGHEL toghedem waer hi lach.
Dod dar hi also liep naer.
Aldus seide DELBORA waer.
Dat een wijf soude hebben den zeghe.
BARACH ledde therre an weghe.
Jeghen ABIN ende sijn erre grod.
Dien sloech hi aldaer te dod.
Ende HASOR sine houesstede.
Veldi altegader mede.
BARACH ende DELBORA.
Songhen ende loueden gode der na.
Die so dicken ende so wel.
Bescudde die van YSRAHEL.
Doe waren si in vreden der naer.
Sonder vechten .xl. iaer.
APOLLO was in DELBORAN tiden.
Die de heidine langhe siden.
Anbeden in menech land.
Hi was die eerste die arpe vand.
Ende die visierde eerst visike.
Dat was eene wiseit rike.
ESCULAPIS. vantse oec sijn sone.
Met eere blexeme was die gone.
Verbernet ende sine boeke mede.
Dus bleef die behendichede.
Verloren wel .v.hondert iaer.
Totien datse YPOCRAS vant der naer.
Tien tiden maecte oec YLUS som.
Van TROIEN den tor YLOM.
Tien tiden sloech dod PERCHEUS.
Den coninc ACRISIUS.
Ende maecte conincrike mede.
Tote NIC ter ouder stede.
Dat te voren in ARGOS was.
Also als ict bescreuen las.
ANderwarf mesdede seere.
YSRAHEL ieghen onsen onsen here.
Do liethise dwinghen dan.
Den lieden van MADIAN.
Ende dien van AMALECH dat es waer.
Diese dvonghen .vij. iaer.
Elx iaers verheredsi hare coren.
Ende hare beesten alse wijt horen.
Doe riepen si an gode ghenaden.
Ende hi heuet bem beraden.
Eenen prophete die hem saen.
Vermaende wat hem was ghedaen.
Van gode diese node liet.
Mar sine wilden horen niet.
DOe quam dinghel van hemelrike.
Tote eenen IOAS die was rike.
Ende hadde eenen sone hiet GHEDOEN.
Die darscede coren omme dat doen.
Dat hire ter nod bi leuen soude.
Die inghel die seide die gods oude.
Si metti starxt menegher manne.
GEDOEN andworde danne.
Of god met ons ware tvi.
Ware ons dongheual dus bi.
Dinghel seide nu vare.
Jc gheuedi cracht ende sende di dare.
Dattv tfolc van MADIAN.
Te dod slaes als eenen man.
GEDOEN hiltene ouer .i. man.
Ende seide gaet niet van mi dan.
Eer ic mach weder tote di comen.
Hi heuet een hoekin ghenomen.
Ende soud ende brochte mede brod.
Den inghel hi de spise bod.
Die inghel hiet hem ouer een.
Dat hise leide vp eenen steen.
Ende hi tsop daer vte ghieten soude.
Maer die inghel asse hi woude.
Hadde eene roede na mans wise.
Ende die stac hi an de spise.
Ende vier quam dar vten stene.
Diet al verbarn grod ende clene.
Mettien ontfoer hi metter vard.
GEDOEN die ward vervard.
God riep hi wat sal mijns ghescien.
Dat ic den inghel hebbe ghesien.
Onse here seide veruaerdi niet.
Des nachts ghebod hi hem ende hiet.
Dat hi brake den outaer.
Die sijn vader maecte daer.
Jn BAALS here des afgods.
GEDOEN ontsach hem tghebods.
Ende dede snachts dat hem god ghebod.
Des daghes ward mens gheware al blod.
Ende die liede van der stede.
Seiden IOAS die dat dede.
Dinen sone brinc ons vord.
Laten steruen dor dese mord.
Hi sprac wildine berechten al.
Es hi god vreke hem BAAL.
Dus lietent bliuen ghene man.
AMALEC ende MADIAN.
Destruerden YSRAHEL.
Ende laghen int dal van YSRAHEL.
Die heleghe gheest quam in GEDEONE.
Hi ontboet folc van ZABULONE.
Van MANASSE van NEPTALIM.
Ende van ASER die quamen te him.
Met .xxxij.dusent tien daghen.
Selue quam hi met sinen maghen.
Ende eesscede van onsen here.
Een tekin dor sijn selues eere.
Een vlies leidi vp die herde.
Ende bat gode vor sine warde.
Dat die dau quame in dat vlies.
Ende derde niet ne hadde dies.
Dit dede god dor sine bede.
Ten naesten daghe dedi mede.
Des daus der vte wel eene scelle.
Echt so bad die deghen snelle.
Des anders nachts dat doe de vacht.
Droeghe bleue bi der gods cracht.
Ende die herde bedouwen soude.
So mochtsi vechten alse die boude.
Dit dede god dor hem openbare.
Dat hi des segghen seker ware.
DAt vlies dat sachte es ende wit.
Es die lechame ombesmit.
Van der reinre maghet MARIEN.
Die alle tonghen benedien.
Die dau die vallet hemelike.
Vp die herde van hemelrike.
Also dedi in dat vlies.
Dats IHESUS sijt seker dies.
Die hemelike in hare quam.
Ende hare gaf ende niet ne nam.
Met suuerhede danse hadde eer.
Ende helechdse emmermeer.
