Echt dadensi na s[a]ngers doet
Die van israhel anxt groet
Ende god lietse dwingen dan
Labin den coninc van chanaan
Die in asor coninc was
Sijn marscalc was syraras
Dese hadde tfolc .xx. jaer
Jn bedwange harde swaer
Doe riepen si up gode met sinne
Tien tiden was ene profetinne
Hiet delbora ende wo[u]der in effraym
So riep barach van neptalim
Haren man ende seide god
Die ghebiet di dit gebod
Leet te montabor dijn here
Ende seide setti daer ter were
xx.dusent nem metti man
Van zabuloen ende van neptalym dan
God sal di gheuen sekerlike
Daer bi dat fyson loept die beke
Jn dijn hande cysaras
Barach sprac in doe niet das
Dune wilt selue niet in varen
Jc doe sprac delbora tewaren
Maer een wijf sal hebben die ere
Cysaras quam daer mere
Dat dat here ware in porre
Ten berghe waert van taborre
Hi versaemde hastelike
Tote fison vptie beke
driehondertdusent gewapender man
Ende .x.dusent ridders daer an
Ende .ix.hondert wagene die sniden
Met sekelen an beeden siden
Ende andre wagene wiens wondert
Met hem .xxi.hondert
Delbora seide tote barach
Ganc neder uptesen dach
Sal di god gheuen cysaras
Hi daelde ende al dat met hem was
Delbora stont ende bat
Vpten berch in ene stat
God gaf cysare enen vaer
Enten sinen die waren daer
Wint hagel ende regen
Ende blexeme volgede hem iegen
So dattie slingren entie bogen
Hem no groet no clene dogen
Sulc viel van den wagene vptie erde
Sulc wert vertorden onder die perde
Dus dedem al there ter vlucht
Cysaras vlo dor die vrucht
Aldaer daer abner cyneus
Woende ende sijn wijf was thus
Abner was comen van ietro
Ende was daer gehoent soe
Onder tfolc van israhel
Abners wijf hiet iahel
Hi hdde vrede met iabin
Cysaras doe vloe daer in
Ende bat dat menne d[e]cken soude
Oec seide hi dat hi drinken woude
Si gaf hem melc ende hi sliep vaste
Doe dorsloech si haer gaste
Beide dier sliepen nageletse [daer]
Jegen die erde dat es waer
Met enen yserinen naghele
Jahel die betekent die behagle
Entie scone maget marie
Cysaras ende sine partie
Dats lucifer ende sine scare
Die verwonnen sijn bi hare
Die nagel mach bedieden mede
Die sloetel harre reinechede
Daer si den duuel mede verwan
Die melc die iahel gaf den man
Dat es ihesus menschelijchede
Die luciferre bedroech mede
Die hamer daer si mede slo[uch]
Ghelijct den cruce ghenouch
Bi marien reinechede
Ende bi ihesus menschelijchede
Ende biden cruce es openbare
Ghesconfiert des duuels scare
Aer na so quam barach
Jahel togedem waer hi lach
Doet daer hi also liep naer
Aldus seide delbora waer
Dat .j. wijf soude ebben den zege
Barach leedde there en wege
Jegen iabin ende sijn here groet
Dien slouch hi aldaer te doet
Ende asor sine hoeftstede
Velde hi altegader mede
Barach ende delbora
Songen si ende loefden gode daer na
Dieso dicke ende so wel
Bescudde die van israhel
Doe waren si in vreden daer na
Sonder vechten .xl. iaer
Apollo was in delboras tiden
Die die heidine lange siden
Anebeedde in menech lant
Hi was die erste die arpen vant
Entie visierde eerst visike
Dat was ene wijsheit rike
Esculapis vantse oec sijn sone
Verbernet ende sine bouke mede
Dus bleef die behendechede
Verloren wel d. iaer
Tote datse ypocras vant daer naer
Tien tiden maecte ylus som
Van troien den tor ylom
Te dien tiden slouch doet percius
Den coninc acrisius
Ende tconincrike maecte mede
Tote nic in die oude stede
Datte voren in argos was
Also alsict bescreuen las
Anderwerf mesdede sere
Jsrahel iegen onsen here
Doe [hift] hise dwingen dan
Den [ljeden] van madyan
Entie van amalec dats waer
Dese dwongen .vij. iaer
Elcs iaers verheret si dat coren
Ende haer beesten als wijt horen
Doe riepen si an gode genaden
Ende hi heeft hem beraden
Met enen profete die heme saen
Vermaende wat hem was gedaen
Van gode diese wel node liet
Maer si en wilden horen niet
Doe quam die ingel van hemelrike
Tote enen man die was rike
Ende hadde enen sone hiet gedeon
Hi dorscede coren om dit doen
Dat hire ter noet bi leuen soude
Die ingel seide die gods houde
Si metti starcst meneger manne
Gedeon andworde danne
Oft god met ons ware twi
Waer ons ongeual dus bi
Die ingel seide nv vare
Jc gefdi cracht ende sendi dare
Dattu tfolc van madyan
Te doet slaes als een man
Gedeon hilten ouer man
Ende seide sceet niet van mi dan
Eer ic weder mach toti comen
Hi heeft een houkin genomen
Ende soedt ende brachter mede broet
Den ingel hi die spise boet
Die ingel hiet hem ouer een
Dat hise leide up enen steen
Ende hi tsop daer up ghieten soude
Maer die ingel als hi woude
Dede ene roede na mans wise
Entien stac hi an die spise
.J. vier quam daer vten steene
Diet al verbernde groot ende clene
Mettien ontfoer hi metter vaert
Gedeon die wart veruaert
Ende riep wat sal mijns gescien
Dat ic den ingel hebbe gesien
Ons here seide veruaerdi niet
Nachts geboet hi hem ende hiet
Dat hi brake den outaer
Die sijn vader maecte daer
Jn baals ere des afgods
Gedeon ontsach hem sgebods
Ende dede nachts dat hem god geboet
Des dages wart geware al bloet
Entie liede vander stede
Seiden ioas dat hijt dede
Dinen sone brinc ons vort
Laten steruen dor die mort
Hi sprac wildine berechten al
Es hi god wreke hem baal
Dus lieten bliuen ghene man
Ende amalec ende madian
Destruerden al israhel
Ende lagen int dal van israhel
Die heleghe geest quam in gedeon
Hi ontboet tfolc van zabuloen
Van mannasse ende van neptalim
Ende van asor quamen te him
Met .xxxij.dusent in dien dagen
Selue quam hi up enen wagen
Ende eesschede van onsen here
Een tekin dor sijns selfs ere
Een vlies leide hi uptie erde
Ende bad gode dor sine werde
Dattie dau quame in dat vlies
Entie erde niet adde dies
Dit dede god dor sine bede
Ten naesten dage dede hi mede
Des daus daer vut vol ene scelle
Echt so bad die degen snelle
Des anders nachts dat hi vacht
Droege bleue bider gods cracht
Entie erde bedauwen soude
So mochtsi vechten als die boude
Dit dede [god] dor hem openbare
Dat hijs [seges] seker ware
Dat vlies dat sachte es ende wit
Es die lachame ombesmit
Vander reinre maget marien
Ende alle tongen benedien
Die dau die vallet heimelike
Vptie erde van hemelrike
Also dede hi in dat vlies
Dats ihesus sijt seker dies
Die heimelike in haer quam
Ende haer gaf ende niet en nam
Mer suuerheden dan si hadde eer
Ende heilegetse embermere
