Echt daden si na sanghers doot
Dien van israel mesdaet groot
Ende god lietse dwingen dan
Jabyn den coninc van chanaan
Die in asor coninc was
Sijn marscalc was cysaras
Dese hadde tfolc .xx. iaer
Jn bedwange harde swaer
Doe riepen si op gode met sinne
Tien tiden was .i. prophetinne
Hiet delbora ende woende in effraym
Soe riep barach van neptalim
Haren man ende seide god
Die ghebiet di dit ghebod
Leet te monthabor dijn here
Ende setti daer ter were
.xx.m nem metti man
Van zabulon van neptalim dan
God sal gheuen sekerleke
Daer bi dat phison loopt die beke
Jn dine hande cysaras
Barach sprac inne doe niet das
Dune wilt selue met mi varen
Jc doe sprac delbora twaren
Maer een wijf [s]al hebben die ere
Cysarase quam die mere
Dat dat here ware in porre
Ten berghe waert van thaborre
Hi uersamende haesteleke
Tote phison optie beke
.ccc.m ghewapender man
Ende .x.m ridders daer an
Ende .ix.c waghene die sniden
Met zekelen an beeden siden
Ende andre waghene wiens wondert
Met hem .xxi.hondert
Delbora seide tote barach
Ghanc neder op desen dach
Sal di god gheuen cysaras
Hi daelde ende al dat met hem was
Delbora stont ende bat
Vpten berch in ene stat
God ghaf cysare enen uaer
Ende al dat met hem was daer
Wint haghel ende reghen
Ende blexeme die uolghede hem ieghen
So dattie slingren entie boghen
Hem no groot no clene doghen
Sulc viel van den waghene op [t]aerde
Sulc wort uertorden onder die paerde
Dus dede hem al there ter ulucht
Cysaras ulo dor die vrucht
Aldaer abuer cyneus
Woende ende sijn wijf was thuus
Abuer was comen van Jetro
Ende was daer ghewoent also
Onder tfolc van israel
Abuers wijf hiet iahel
Hi hadde urede met iabin
Cysaras die ulo daer in
Ende bat dat menne decken soude
Ooc seide hi dat hi drinken woude
Soe ghaf hem melc ende hi sliep vaste
Doe dorsloech soe haren gaste
Thooft daer hi sliep naghelet soe daer
Jeghen die erde dat es waer
Met enen yserinen naghele
Nota Jahel betekent die behagle
Entie scone maghet marie
Cisaras ende sine partie
Dats lucifer ende sine scare
Die uerwonnen sijn bi hare
Die naghel mach bedieden mede
Die slotel haerre reynnechede
Daer soe den duuel mede uerwan
Die melc die iahel ghaf den man
Dat es ihesus menschelichede
Die luciferre bedrooch mede
Die hamer daer soe mede sloech
Ghelijct den cruce ghenoech
Bi marien reynechede
Ende bi ihesus menschelichede
Ende bi den cruce es openbare
Ghesconfiert des duuels scare
Daer na so quam barach
Jahel toghedem waer hi lach
Doot daer hi also liep naer
Aldus seide delbora waer
Dat .i. wijf soude hebben den seghe
Barach leedde there en weghe
Jeghen iabyn ende sijn here groot
Dien sloech hi aldaer te doot
Ende azor sine hooftstede
Velde hi alteghader mede
Barach ende delbora
Songen ende loofden gode daer na
Die so dicken ende so wel
Bescudde die van israel
Doe waren si in ureden daer naer
Sonder uechten .xl. iaer
Apollo was in delboras tiden
Die die heidine lange siden
Anebeedden in meneg lant
Hi was die eerst die harpen vant
Entie uisierde eerst visike
Dat was ene wijsheid rike
Esculapius vant se ooc sijn sone
Met ere blexeme was die gone
Verbernt ende sine boeke mede
Dus bleef die behendechede
Verloren wel .v.c Jaer
Tote datse ypocras vant daer naer
Tien tiden maecte ylus zom
Van troyen den tor yliom
Tien tiden sloech doot percius
Den coninc acrisius
Ende tconincrike maecti mede
Tote nich in die oude stede
Dat te uoren in argos was
Also alsict bescreuen las
ANderwarf mesdede sere
Jsrahel ieghen onsen here
Doe liet hise dwingen dan
Den lieden van madyan
Entie van amalech dats waer
Dese dwongense .vij. iaer
Elcs iaers uerhergheden si dat coren
Ende hare beesten als wijt horen
Doe riepen si an gode ghenaden
Ende hi heeft hem beraden
Met enen prophete die hem saen
Vermaende wat hem was ghedaen
Van gode diese wel node liet
Maer sine wildem horen niet
Doe quam dingel van hemelrike
Tote ioas enen man die was rike
Ende hadde enen sone hiet gedeon
Ende dorsschede coren om dit doen
Dat hiere ter noot bi leuen soude
Dingel seide die gods houde
Sie metti starcst menegher manne
Gedeon antworde danne
Of god met ons ware twi
Ware ons ongheual dus bi
Dingel seide nu vare
Jc gheue di cracht ende sendedi dare
Dattu tfolc van madyan
Te doot slaes als .i. man
Gedeon hiltene ouer man
Ende seide sceed niet van mi dan
Eer ic weder mach toti comen
Hi heeft .i. hoekin ghenomen
Ende zoot ende brachter mede broot
Den ingel hi die spise boot
Dingel hiet hem ouer een
Dat hise leide op enen steen
Ende hi tsop daer op ghieten soude
Maer dingel als hi woude
Hadde ene roede na mans wise
Entie stac hi an die spise
Een vier quam daer uten steene
Dat al [u]erbernde groot ende cleene
Mettien ontfoer hi metter uaerd
Gedeon die waert ueruaerd
Ende riep wat sal mijns ghescien
Dat ic den ingel hebbe ghesien
Onse here seide veruare di niet
Nachts gheboet hi hem ende hiet
Dat hi brake den outaer
Dien sijn uader maecte daer
Jn baals ere des afgods
Gedeon ontsach hem tghebods
Ende dede nachts dat hem god gheboot
Des daegs wart mens gheware al bloot
Entie liede vander stede
Seiden Joas dat hijt dede
Dinen sone brinc voort
Latene steruen dor die moort
Hi sprac wildine berechten al
Es hi god wreke hem baal
Dus lietent bliuen ghene man
Ende amalec ende madyan
Destruerden haer lant als viande fel
Ende laghen in dal van israel
Die heleghe gheest quam in gedeon
Hi omboot tfolc van zabulon
Van manasse ende van neptalim
Ende van azar quamen te him
Met .xxxij.m. In dien daghen
Selue quam hi op enen waghen
Ende eesschede van onsen here
.J. tekin dor sijns selfs ere
.J. vlies leide hi optie erde
Ende bat gode dor sine werde
Dattie dau quame in dat ulies
Entie erde niet hadde dies
Dit dede god dor sine bede
Ten naesten daghe dede hi mede
Des daus daer uut wl ene scelle
Echt so bat die deghen snelle
Des anders nachts dattie vacht
Droghe bleue bider gods cracht
Entie erde bedauwen soude
So mochten si vechten alse die [b]oude
Dit dede god dor hem openbare
Dat hi tseghes seker ware
Nota Dat ulies dat sachte es ende wit
Es die lechame ombesmit
Vander reinre maghet marien
Die alle tongen benedien
Die dau die uallet heimelike
Vptie erde van hemelrike
Also dede hi in dat ulies
Dats ihesus sijt seker dies
Die heymelike in hare quam
Ende hare ghaf ende niet ne nam
Mer zuuerheden dan soe hadde eer
Ende heleghetse emmermeer
